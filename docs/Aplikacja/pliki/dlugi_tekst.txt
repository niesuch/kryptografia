Manchester United Football Club – angielski klub piłkarski z siedzibą w Manchesterze. Występuje w Premier League, której był jednym z założycieli w 1992.
Założony został w 1878 jako Newton Heath LYR Football Club[1]. W 1902, dziesięć lat po dołączeniu do The Football League i sześć lat przed pierwszym mistrzostwem kraju był blisko bankructwa i zmienił swoją nazwę na obecną. W 1910 Manchester United przeniósł się na Old Trafford, na którym drużyna do dziś rozgrywa mecze. Jest to trzeci pod względem wielkości stadion piłkarski w Wielkiej Brytanii. W 1968, Manchester United pod wodzą Matta Busby'ego został pierwszym angielskim klubem, który zdobył Puchar Europy. Stało się to dziesięć lat po katastrofie lotniczej, w której poniosło śmierć wielu pasażerów w tym ośmiu zawodników pierwszej drużyny. W listopadzie 1986 trenerem zespołu został Alex Ferguson, z którym Manchester United osiągnął najwięcej sukcesów w historii klubu.
Manchester United 20-krotnie zostawał mistrzem Anglii i jest rekordzistą pod tym względem, zdobył także rekordową liczbę 11 Pucharów Anglii i czterokrotnie triumfował w rozgrywkach o Puchar Ligi. Tym samym jest, obok Liverpoolu, jednym z najbardziej utytułowanych klubów piłkarskich w Anglii, a także jednym z najbogatszych i najpopularniejszych na świecie. Największym rywalem klubu z Old Trafford jest Liverpool. W 1991 Manchester United znalazł się na London Stock Exchange, a w maju 2005 został kupiony za prawie 800 milionów funtów przez rodzinę Glazerów.
Manchester United jest marką światową ocenianą przez Forbes na 2,81 miliarda dolarów, co plasuje go na trzecim miejscu wśród klubów piłkarskich, za Realem Madryt i Barceloną[2].
Manchester United został założony w 1878 jako Newton Heath LYR Football Club przez pracowników wagonowni kolei Lancashire i Yorkshire w Newton Heath[3]. Początkowo rozgrywał mecze przeciwko innym wydziałom i przewoźnikom kolejowym, a w 1888 został jednym z założycieli The Combination – regionalnej ligi piłkarskiej. Po jednym sezonie rozgrywki rozpadły się i dołączył do nowopowstałej Football Alliance, która była rozgrywana przez trzy lata zanim połączyła się z the Football League. Z tego powodu sezon 1892/1893 rozpoczął w First Division. W tym samym czasie stał się niezależny od przewoźnika kolejowego i zmienił nazwę na Newton Heath Football Club. Po dwóch sezonach występów w First Division spadł do Second Division[3].
W styczniu 1902 otrzymał polecenie rozpoczęcia postępowania upadłościowego, ponieważ jego długi wynosiły 2670 funtów, co odpowiada dzisiejszym 210 tysiącom[4][5]. Kapitan zespołu Harry Stafford znalazł czterech biznesmenów, w tym Johna Henry'ego Daviesa – późniejszego prezesa klubu. Każdy z nich zainwestował 500 funtów w zamian za udział w prowadzeniu Newton Heath, który następnie zmienił nazwę[6]; 24 kwietnia 1902 oficjalnie powstał Manchester United Football Club[7][8]. Pod wodzą Ernesta Mangnalla, który został trenerem w 1903, zespół zakończył rozgrywki Second Division w 1906 na drugim miejscu i awansował do First Division. Ligę tę wygrał w 1908 i zarazem został po raz pierwszy mistrzem Anglii. Na początku kolejnego sezonu triumfował w pierwszej edycji Tarczy Dobroczynności[9], a rozgrywki zakończył z pierwszym w historii zwycięstwem w Pucharze Anglii. W 1911 po raz drugi zdobył mistrzostwo kraju, a po zakończeniu kolejnego sezonu Mangnall opuścił klub i trafił do Manchesteru City[10].
W 1922, trzy lata po zakończeniu przerwy w rozgrywkach spowodowanych I wojną światową, Manchester United spadł do Second Division, gdzie występował do 1925 roku. Ponownie został relegowany w 1931, a trzy lata później zajął najniższe w historii miejsce w lidze – 20. w Second Division. Po śmierci głównego sponsora J. H. Daviesa w październiku 1927, sytuacja finansowa Manchesteru United pogorszyła się do tego stopnia, że klub prawdopodobnie zbankrutowałby, gdyby nie James W. Gibson, który w grudniu 1931 zainwestował dwa tysiące funtów i przejął nad nim kontrolę. W sezonie 1938/1939, ostatnim przed wybuchem II wojny światowej, zespół zajął 14. miejsce w First Division[11].
W październiku 1945 trenerem Manchesteru United został Matt Busby, który objął wielką kontrolę nad selekcją zawodników, transferami i sesjami treningowymi[12]. Busby doprowadził zespół do drugiego miejsca w lidze w 1947, 1948 i 1949, a także do zwycięstwa w Pucharze Anglii w 1948. Cztery lata później klub zdobył pierwsze mistrzostwo Anglii od 41 lat[13]. Wygrał także rozgrywki ligowe w 1956 i 1957. Ówczesny zespół Manchesteru United media określiły mianem "Dzieci Busby'ego", ponieważ średnia wieku zawodników wynosiła 22 lata[14]. W 1957 został pierwszym angielskim zespołem, który uczestniczył w Pucharze Europy, mimo obiekcji ze strony the Football League, która w poprzednim sezonie odmówiła udziału w tych rozgrywkach Chelsea[15]. Podczas drogi do półfinału, w którym Manchester United przegrał z Realem Madryt, zespół odniósł najwyższe zwycięstwo w historii pokonując 10:0 Anderlecht[16].
6 lutego 1958 w czasie podróży z ćwierćfinałowego meczu ze Crveną zvezdą Belgrad, samolot z zawodnikami Manchesteru United, pracownikami klubu i dziennikarzami rozbił się podczas startowania po tankowaniu w Monachium. W katastrofie tej poniosły śmierć 23 osoby, w tym ośmiu piłkarzy – Geoff Bent, Roger Byrne, Eddie Colman, Duncan Edwards, Mark Jones, David Pegg, Tommy Taylor i Billy Whelan, a kilkanaście zostało rannych[17][18].
Szkoleniowiec zespołu rezerw Jimmy Murphy tymczasowo objął pierwszą drużynę, podczas gdy Busby dochodził do zdrowia. Doprowadził on Manchester United do finału Pucharu Anglii, w którym przegrał z Boltonem Wanderers. Z powodu katastrofy jaka spotkała klub, UEFA zaprosiła go do uczestnictwa w Pucharze Europy. Mimo zgody the Football Association, the Football League nie pozwoliło Manchesterowi United uczestniczyć w tych rozgrywkach, ponieważ do nich się nie zakwalifikował[19][20]. Busby w latach 60. przebudował drużynę sprowadzając takich pilkarzy jak Denis Law i Pat Crerand oraz wprowadzając do pierwszego zespołu kolejną generację młodych zawodników, takich jak George Best. Manchester United w 1963 zdobył Puchar Anglii, a w kolejnym sezonie zajął drugie miejsce w lidze. Rok później udało mu się wygrać rozgrywki ligowe, a sukces ten powtórzył także w 1967. W kolejnym sezonie stał się pierwszym angielskim zespołem, który zdobył Puchar Europy pokonując w finale 4:1 Benficę[21]. W ówczesnej drużynie Manchesteru United występowało trzech zdobywców Złotej Piłki – Bobby Charlton, Denis Law i George Best[22]. Matt Busby w 1969 zrezygnował ze stanowiska trenera i zastąpił go szkoleniowiec zespołu rezerw, a także były zawodnik klubu – Wilf McGuinness[23].
Manchester United w sezonie 1969/1970 zajął ósme miejsce w lidze, a kolejne rozgrywki rozpoczął słabo. Z tego powodu Busby tymczasowo został trenerem pierwszego zespołu, a McGuinness powrócił na stanowisko trenera drużyny rezerw. W czerwcu 1971 zatrudniono Franka O'Farrella, ale w grudniu 1972 zastąpił go Tommy Docherty[25]. Docherty uchronił Manchester United przed spadkiem w tamtym sezonie, ale w 1974 już mu się to nie udało. W tym czasie Best, Law i Charlton opuścili klub[21]. W pierwszym sezonie w drugiej lidze zespół wywalczył awans, a w 1976 dotarł do finału Pucharu Anglii, w którym przegrał z Southampton. Rok później triumfował w tych rozgrywkach pokonując Liverpool 2:1. Niedługo po tym Docherty został zwolniony, ponieważ wykryto jego romans z żoną klubowego fizjaterapeuty[26][23].
Dave Sexton zastąpił Docherty'ego latem 1977. Do zespołu sprowadził między innymi Joego Jordana, Gordona McQueena, Gary'ego Baileya i Raya Wilkinsa. Manchester United zajął drugie miejsce w lidze w sezonie 1979/1980 i przegrał w finale Pucharu Anglii z Arsenalem. Sexton został zwolniony w 1981, mimo iż zespół wygrał ostatnie siedem meczów pod jego wodzą[27]. Zastąpił go Ron Atkinson, który zakontraktował Bryana Robsona z West Bromwich Albion za najwyższą kwotę w historii brytyjskiej piłki nożnej. Nowy trener doprowadził Manchester United do dwóch zwycięstw w Pucharze Anglii w ciągu trzech lat (1983 i 1985). W sezonie 1985/1986 w pierwszych 15 meczach zespół odniósł 13 zwycięstw i dwukrotnie zremisował. Był z tego powodu faworytem do tytułu mistrza kraju, ale ostatecznie zajął czwarte miejsce. W listopadzie Atkinson został zwolniony[28].
W dzień zwolnienia Atkinsona do klubu z Aberdeen przybył Alex Ferguson i jego asystent Archie Knox[29]. Doprowadzili zespół do 11. miejsca w lidze[30]. Mimo zajęcia drugiej lokaty w kolejnym sezonie, rok później Manchester United zakończył rozgrywki ponownie na 11. miejscu[31]. Pojawiły się plotki o planowanym zwolnieniu Fergusona, ale zwycięstwo nad Crystal Palace w finale Pucharu Anglii 1990 uratowało jego posadę[32][33]. W kolejnym sezonie Manchester United zdobył Puchar Zdobywców Pucharów i wygrał Superpuchar Europy pokonując 1:0 Crvenę zvezdę Belgrad. W letnim okienku transferowym klub pozyskał za sumę 1,8 mln euro Érica Cantonę. W 1992 po raz drugi z rzędu zagrał w finale Pucharu Ligi Angielskiej. Tym razem pokonał 1:0 Nottingham Forest w meczu rozegranym na Wembley[28]. W 1993 po raz pierwszy od 1967 został mistrzem Anglii, a rok później po raz pierwszy od 1957 uczynił to dwa razy z rzędu. W tym samym sezonie wygrał także rozgrywki Puchar Anglii, przez co zdobył pierwszy w klubowej historii Dublet[28]. Rok później do klubu dołączył Andrew Cole.
W sezonie 1998/1999 Manchester United został pierwszym klubem, który wygrał rozgrywki Premier League, Ligę Mistrzów i zdobył Puchar Anglii w jednym sezonie – tak zwaną "potrójną koronę"[35]. W finale Ligi Mistrzów do 90. minuty przegrywał 1:0, ale gole Teddy'ego Sheringhama i Ole Gunnara Solskjara zapewniły Manchesterowi United zwycięstwo nad Bayernem Monachium[36]. Zespół po pokonaniu w finale 1:0 Palmeirasu zdobył także Puchar Interkontynentalny[37]. Po tych sukcesach Alex Ferguson otrzymał od Elżbiety II tytuł szlachecki[38].
W 2000 roku kontrakt podpisał francuski stoper Laurent Blanc. Zespół prowadzony przez Fergusona wygrał Premier League w 2000 oraz 2001. Mimo, że do klubu pozyskano takie gwiazdy jak Ruud van Nistelrooy, Juan Sebastián Verón czy Diego Forlán to rozgrywki w kolejnym sezonie klub zakończył na drugim miejscu, ale rok później odzyskał tytuł. Latem tamtego roku za rekordową sumę 46 mln euro sprowadzono obrońcę Rio Ferdinanda. W 2004 roku zdobył Puchar Anglii pokonując w finale na Millennium Stadium w Cardiff 3-0 Millwall[39]. W letnim okienku transferowym poprzedzającym sezon 2005/06 klub sprowadził Patrice Evre, Parka Ji-Sunga, Nemanje Vidicia oraz Edwina van der Sara. Niespodziewanie w sezonie 2005/2006 Manchester United po raz pierwszy od ponad dekady nie awansował do fazy pucharowej Ligi Mistrzów. Zajął jednak w lidze drugie miejsce oraz pokonał Wigan Athletic w finale pucharu Ligi. W kolejnych dwóch latach zespół ponownie zostawał mistrzem kraju, a w 2008 wygrał także Ligę Mistrzów po pokonaniu w finale na moskiewskich Łużnikach po rzutach karnych Chelsea. Był to 759. mecz w barwach "Czerwonych Diabłów" Ryana Giggsa, który pobił tym samym rekord należący do Bobby'ego Charltona[40]. W grudniu zespół wygrał Klubowe Mistrzostwa Świata, a wiosną zdobył trzeci z rzędu tytuł mistrza kraju i wygrał Puchar Ligi[41][42].
Latem do Realu Madryt za rekordową kwotę 80 milionów funtów został sprzedany Cristiano Ronaldo[43]. Na jego miejsce sir Alex Ferguson sprowadził Mame Dioufa, Michaela Owena oraz Antonio Valencie. W 2010 roku po pokonaniu w finale Aston Villi podopieczni Fergusona obroni wywalczony sezon wcześniej Puchar Ligi[44].
Po zajęciu drugiego miejsca w sezonie 2009/2010, Manchester United w 2011 roku wywalczył 19. tytuł mistrzowski[45]. Dotarł także do finału Ligi Mistrzów, w którym nie dał rady Barcelonie (porażka 1:3)[46].
Latem 2012 roku klub zakupił napastnika Robina van Persiego. Sezon 2012/2013 zespół zakończył zdobyciem 20. tytułu mistrza Anglii – trofeum zapewnił sobie cztery kolejki przed końcem rozgrywek (3:0 z Aston Villą). Transfer Holendra na Old Trafford okazał się znakomitym posunięciem, ponieważ zdobył on 26 bramek i tym samym został królem strzelców angielskiej ekstraklasy. W tym samym sezonie United odpadli w 1/8 finału Ligi Mistrzów z Realem Madryt (1:1 w Madrycie, 1:2 w Manchesterze) oraz w ćwierćfinale FA Cup z Chelsea (2:2 w Manchesterze, 0:1 w Londynie).
8 maja 2013 Alex Ferguson podjął decyzję, że po zakończeniu sezonu zakończy pracę w Manchesterze United[47][48]. 1 lipca 2013 zastąpił go David Moyes, dotychczasowy menedżer Evertonu F.C.[49] .
9 maja 2013 ogłoszono, że nowym trenerem Manchesteru United zostanie David Moyes. Pierwszym transferem Davida Moyesa był Guillermo Varela. Został zakupiony za 2,8 mln euro z urugwajskiego klubu Club Atlético Penarol. Tuż przed zamknięciem okienka transferowego do klubu sprowadzono belgijskiego pomocnika Marouane Fellainiego za kwotę 27,5 mln funtów. Wraz z odejściem sir Alexa Fergusona karierę piłkarską zakończył Paul Scholes. 11 sierpnia 2013 roku United pokonało 2:0 Wigan Athletic i tym samym wywalczył Tarczę Wspólnoty. Było to pierwsze i zarazem ostatnie trofeum zdobyte za sterami Szkota. 22 września na Etihad Stadium Manchester United zmierzył się w meczu derbowym z Manchesterem City. Podopieczni Moyesa zostali pokonani 1:4. Jedyną bramkę zdobył w 87. minucie meczu Wayne Rooney. W zimowym oknie transferowym klub pozyskał hiszpańskiego pomocnika Juana Matę za rekordową w historii klubu kwotę 37,1 mln funtów[50]. Hiszpan zadebiutował w wygranym przez United 2:0 meczu z Cardiff City[51]. 25 marca 2014 na Old Trafford Manchester United zagrał drugi w lidze derbowy mecz z Manchesterem City. Mecz zakończył się i tym razem porażką "Czerwonych Diabłów" 0:3. 22 kwietnia Moyes został zwolniony przez zarząd z funkcji menadżera United. Powodem zwolnienia były słabe wyniki drużyny. Zespół prowadzony przez niego zajął dopiero siódme miejsce, nie kwalifikując się nawet do Ligi Europy. Jego tymczasowym następcą został Ryan Giggs.
19 maja 2014 Louis Van Gaal został ogłoszony jako nowy szkoleniowiec drużyny. Asystentem Holendra został Ryan Giggs, który po 24 latach gry dla "Czerwonych Diabłów" zakończył piłkarską karierę. Pierwszym transferem Van Gaala był hiszpański pomocnik Ander Herrera. Klub pozyskał go za sumę 29 milionów funtów z Athleticu Bilbao[52]. Pierwszy mecz pod wodzą nowego managera miał miejsce 24 lipca 2014, gdy Manchester United w meczu towarzyskim pokonał Los Angeles Galaxy 7:0[53]. 26 sierpnia 2014 roku Manchester United pozyskał argentyńskiego pomocnika Ángela Di Maríę za kwotę 59,7 mln funtów, zostając przy tym najdrożej kupionym piłkarzem na Wyspach Brytyjskich[54].
Herb klubu wywodzi się z herbu rady Manchesteru, mimo że pozostał z niego tylko statek[55]. Diabeł pochodzi z przydomku zespołu "Czerwone Diabły"; znajdował się on na programach meczowych i szalikach w latach 60., a na herbie znalazł się w 1970, chociaż na koszulkach do 1971 nie było znaku klubu[55].
Na zdjęciu zespołu Newton Heath z 1892 roku piłkarze nosili czerwono-białe koszulki i niebieskie spodenki[56]. W latach 1894–1896 koszulki były zielone i złote[56], a później zostały zastąpione przez białe, noszone wraz z niebieskimi spodenkami[56]. Po zmianie nazwy klubu w 1902, barwy zespołu zmieniono. Od tego czasu piłkarze nosili czerwone koszulki, białe spodenki i czarne getry[56]. Do 1922 w trykocie poczyniono tylko kilka zmian. Wówczas barwę koszulek zmieniono na białą, a wokół szyi dodano czerwony kształt w kształcie litery "V". Podobny trykot użyto w finale Pucharu Anglii w 1909. Takie koszulki noszono przez następne pięć lat[56]. W 1934 piłkarze nosili koszulki w wiśniowo-białe pasy, ale w następnym sezonie powrócono do czerwonego stroju[56]. W latach 1959–1965 czarne getry zostały zmienione na białe, a przez następne sześć lat na czerwone. W 1971 roku postanowiono powrócić do czarnych. Piłkarze noszą czerwone koszulki w małą kratkę i czarnym paskiem wokół szyi, białe spodenki z czerwonymi pasami po bokach oraz czarne getry[57].
Na wyjazdowych meczach piłkarze Manchesteru United nosili najczęściej białe koszulki, czarne spodenki i białe getry, ale były od tego wyjątki. W sezonie 1999/2000 koszulki były granatowe z małymi srebrnymi paskami[58]. W ubiegłym sezonie w skład wyjazdowego trykotu wchodziły natomiast koszulki w czarno-niebieskie paski oraz czarne spodenki i getry[59]. W sezonie 1995/1996 piłkarze ubrani byli na zielono, ale po pięciu spotkaniach zmieniono barwy, ponieważ piłkarze mieli trudności ze znajdowaniem na boisku swoich kolegów[60]. W 2001 roku z okazji stulecia nazwy "Manchester United" w sprzedaży był dwustronny biało-złoty wyjazdowy trykot, chociaż ten używany przez piłkarzy taki nie był[58].
Trzeci strój często był niebieski, tak jak w sezonie 2008/2009, kiedy to świętowano 40. rocznicę zdobycia pierwszego w historii klubu Pucharu Europy[61]. Wyjątkami były między innymi koszulki w niebiesko-białe paski noszone w sezonie 1995/1996, czarny trykot trzy lata później oraz białe koszulki z czarno-czerwonymi małymi paskami w latach 2003–2005[58].
Zespół Newton Heath początkowo swoje mecze rozgrywał na North Road, który znajdował się blisko zajezdni kolejowej; jego pojemność wynosiła 12 tysięcy, ale władze uznały, że nie nadaje się na występy w The Football League[62]. W 1887 roku przeprowadzono kilka renowacji, a cztery lata później klub dzięki niewielkim oszczędnościom zakupił dwie trybuny mogące pomieścić po tysiąc osób każda[63]. Nie ma danych, co do liczby kibiców na wielu pierwszych meczach na Norh Road, ale największą frekwencję odnotowano 4 marca 1893 roku. Wówczas na ligowy mecz z Sunderlandem przyszło około 15 tysięcy kibiców[64]. Podobna liczba osób oglądała towarzyskie spotkanie z Gorton Villą 5 września 1889 roku[65].
W czerwcu 1893 roku właściciele North Road zmusili klub do opuszczenia obiektu, ponieważ uznali, że nie powinien on pobierać opłat za wstęp na mecze. Następnie Newton Heath przeniósł się na Bank Street[66]. Początkowo obiekt ten nie posiadał trybun, ale przed rozpoczęciem sezonu 1893/1894 wybudowano dwie – jedną wzdłuż boiska, a drugą za jedną z bramek[66]. Pierwszy ligowy mecz na nowym stadionie zespół rozegrał 1 września 1893 roku, kiedy to pokonał 3:2 Burnley. Alf Farman zdobył wszystkie trzy gole, a spotkanie oglądało 10 tysięcy osób. Na następny ligowy mecz z Nottingham Forest, który rozegrano trzy tygodnie później, były gotowe już pozostałe trybuny[66]. W październiku 1895 roku, tuż przed wizytą Manchesteru City, klub zakupił od zespołu rugby league Broughton Rangers trybunę mogącą pomieścić 2 tysiące kibiców. Jednak z powodu warunków atmosferycznych derbowe spotkanie obejrzało tylko 12 tysięcy osób[67].
W 1902 roku Bank Street został tymczasowy zamknięty przez sąd, ale kapitan zespołu Harry Stafford uzbierał wystarczająco pieniędzy, by zapłacić za następne wyjazdowe spotkanie z Bristol City i znaleźć tymczasowy stadion w Harpurhey na mecz rezerw z Padiham[68]. Następnie nowy prezes Newton Heath J.H. Davies zapłacił 500 funtów za postawienie nowej trybuny z miejsami siędzącymi mogącej pomieścić tysiąc fanów[69]. W przeciągu czterech lat stadion dobudowano kolejne trybuny i obiekt mógł pomieścić około 50 tysięcy widzów[69].
Po pierwszym tytule mistrza kraju w 1908 roku i zdobyciu Pucharu Anglii rok później Davies przyznał, że nie będzie można rozbudować Bank Street do stanu, jaki sobie wymarzył[69]; w lutym 1909 roku, sześć tygodni przed finałem Pucharu Anglii, klub przeniósł się na Old Traford, wcześniej zakupując ziemię za około 60 tysięcy funtów. Architekt Archibald Leitch otrzymał budżet w wysokości 30 tysięcy na konstrukcję obiektu; początkowe plany zakładały, że jego pojemność będzie wynosić 100 tysięcy, ale ograniczenia finansowe zmusiły do jej zmniejszenia do liczby 77 tysięcy. Stadion wybudował Messrs Brameld and Smith of Manchester. Największą frekwencję odnotowano 25 marca 1939 roku, kiedy to półfinał Pucharu Anglii między Wolverhampton Wanderers a Grimsby Town obejrzało 76 962 widzów[70].
Większość stadionu została zburzona na skutek bombardowań podczas II wojny światowej. Po wojnie klub otrzymał rekompensatę w wysokości 22 278 funtów. Podczas odbudowy obiektu zespół rozgrywał mecze na Maine Road, który należał do Manchesteru City; United zobowiązali się płacić 5 tysięcy funtów rocznie oraz odprowadzać część zysków[71]. Na Old Trafford później zamontowano także dachy, pierwszy z nich pojawił się nad Stretford End, a kolejny na trybunach północnej i wschodniej. Dachy były wspierane przez filary, które przeszkadzały w oglądaniu meczów niektórym kibicom i ostatecznie zastąpiono je wspornikami. Stretford End był ostatnią trybuną, na której je zamontowano. Odbudowę dachu na tej części stadionu zakończono dopiero przed sezonem 1993/1994[23]. 25 marca 1957 roku po raz pierwszy zastosowano cztery pylony o wysokości 55 metrów, na których znajdowały się po 54 reflektory. Ich budowa kosztowała 40 tysięcy funtów. Zdemontowano je w 1987 roku i od tego czasu stadion oświetlany jest przez system znajdujący się na dachu każdej z trybun[72].
Z powodu wymagań Raportu Taylora w 1993 roku pojemność Old Trafford musiała zostać zmniejszona do około 44 tysięcy. Dwa lata później północna trybuna została zmieniona na trzypoziomową, dzięki czemu spotkania mogło oglądać o 11 tysięcy więcej osób. Po zakończeniu sezonu 1998/1999 rozbudowano także trybuny zachodnią i wschodnią, co zwiększyło pojemność Old Trafford do 67 tysięcy. Od lipca 2005 roku do maja następnego roku na północno-zachodnim i północno-wschodnim rogach stadionu zamontowano kolejne 8 tysięcy miejsc siedzących. Część z nich użyto 26 marca 2006 roku, kiedy to mecz z Birmingham City obejrzało 69 070 widzów, ustanawiając tym samym nowy rekord Premier League[73]. Został on wyśrubowany 31 marca 2007 roku. Wówczas na mecz z Blackburn Rovers przyszło 76 098 fanów. Jedynie 114 krzesełek, tj. 0,15% pojemności stadionu, było wolnych[74]. W 2009 roku z powodu reorganizacji miejsc siedzących pojemność stadionu zmalała do 75 957[75][76].
